Narrazione di sé e educazione in età adulta


    

    
  </body>NARRARE È PIÙ DI COMUNICARE
Narrare è raccontare un'esperienza non comune, speciale (memorabile, stupefacente o
soltanto utile da rammentare), vissuta o udita da altri.
Se lo sappiamo fare, vuol dire che abbiamo appreso ad ascoltare e a comunicare “per storie”.
A dirle innanzitutto, e poi a scriverle o a leggerle, a metterle in pittura, in musica o in scena.
Ciò che differenzia una storia dalle altre informazioni, è il potere che ha di trasmetterci uno o
più significati, o di consentirci di fare altrettanto. Non si tratta di semplici nozioni, non i
frammenti di un “intero” incontriamo, bensì l'intero stesso (una storia di vita appunto), che si
presenta sempre in forma più complessa di quanto non appaia a prima vista. Sia essa
microscopica (un episodio di vita) o macroscopica (una leggenda), entrambe sono aperte a più
di una spiegazione. Le storie, in quanto insieme di significati, devono comunque possederne
una. Alla quale, poi, potremo aggiungerne altre; quando incominceremo a far domande a
quella storia, allorché scopriremo che essa è sempre più ricca e complicata di quanto potesse
apparirci nel primo momento.
Avere a che fare con le storie, è non accontentarsi mai delle prime impressioni.
Ci formiamo al gusto di chiedere, di interrogare, di investigare finché non concederemo loro
una tregua. Ciò accade quando quel che dicono o diciamo di noi (quando diventiamo
protagonisti della storia) ci sembra plausibile.
Pertanto, imparare per storie, significa imparare non solo a capirle e a raccontarle. Vuol dire
crescere in acume e intelligenza riflessiva. La nostra stessa vita diventa in tal modo un testo a
portata di mano per esercitarci a cercare questa plausibilità. La biografia di ognuno di noi ha
un senso soltanto se colta in tal modo. Sia essa una storia semplice o complicata è comunque
dotata di messaggi degni di nota, appunto tanto più plausibili quanto più sappiamo comunicarli.
Parlarne e scriverne è scoprire, però, che essa è sempre un po' inconclusa, poiché chiede a
noi, con le nostre storie personali, autobiografiche, di aggiungervi qualcosa strada facendo.
Una vita finché la si vive e oltre, se qualcuno vuole raccontarla, è esposta ad ogni mutamento
indotto non solo dai fatti, ma dagli stessi racconti che essa stessa autoproduce.
Ciascuno, del resto, se non può cambiare la vita che ha, può almeno immaginarla diversa.
Attingendo comunque a quel che visse o va vivendo o a quel che ha ascoltato.
Ogni nostro pensiero attinge poi alla materia che abbiamo conosciuto direttamente. E' dunque
autobiografico. Il nostro compito, specie se ci occupiamo degli altri, è giungere a questa
consapevolezza crescente attraverso la pratica: scrivendo, dipingendo, inscenando le storie
come storie. Dobbiamo allora capire che ciò che le rende tali, va ribadito, è l'insieme di nessi
(la trama, l'intreccio, l'intrigo) che riesce a metterle in una rete di tanti significati. Ciò le tiene
unite, impedendo ai frammenti - o parti della narrazione - di giustificarsi da soli. Se ciò accade,
vorrà dire che essi sono già storie in sé. E' la proprietà dell'interezza, paragonabile ad un
gomitolo svolgibile e riavvolgibile, a fare di un'esposizione qualsiasi (compresa la nostra) un
racconto con una sua legittimazione logica, con una sua struttura, con una mappa. Pur sempre
in metamorfosi, se vorremo intervenire in essa; se la provocheremo: nella quale basterà
variare o turbare un elemento per ottenere altri possibili racconti, inimmaginabili poco prima. La
differenza tra narrazione e comunicazione sta proprio in questo: se è impossibile non saper
comunicare (fosse solo con un grido, una presenza corporea, un gesto), è invece possibile non
saper narrare. Ne discende tutta l'importanza di aiutare la nostra mente e quella altrui, ad
imparare a raccontare e a raccontarsi meglio.
La narrazione, difatti, più della comunicazione, è frutto di una educazione ricevuta o in corso,
nascendo essa sempre in una cultura. Non sappiamo narrare, se non ci viene insegnato, se
non attingiamo alle storie che ci hanno preceduto e ci stanno intorno. Potremmo anche saper
parlare, senza però riuscire a collegare il prima con il dopo. Senza essere appunto narratori.
Ciò si verifica quando quel che diciamo non ha né capo né coda, non un principio né una
conclusione. Né un antefatto, né un seguito ipotizzabile. Quando quel che incontriamo non
colpisce, attrae, stupisce e pertanto non sa lasciare una traccia che venga voglia di raccogliere
e riproporre.
Ebbene, sono passati oltre vent'anni, da quando la narrazione nelle relazioni di aiuto ed
educative, incominciò ad essere riconosciuta in tutto il suo valore e ad offrire nuove suggestioni
anche a chi lavora nel sociale, si prodiga, professionalmente o meno per gli altri. O, per meglio
dire, da quando venne (finalmente) accreditata anche dalla ricerca scientifica: soprattutto dalla
psicologia e dalle neuroscienze. Benché l'arte, la filosofia, la letteratura - da ben più tempo - ne
avessero affermato e dimostrato l'importanza, seppur non attraverso le rigorose validazioni
necessarie a fare scienza o a validare l'efficacia degli interventi. Oggi sappiamo che una
“buona” intelligenza è tale (o ancora tale) se sa capire la trama di una storia; se sa cogliere
perciò quel che vuol dirci, oltre a saperla restituire, spiegare, persino in modi approssimativi,
quando oltre non si possa andare.
Si prese atto di una “ovvietà”, in fondo, di una “naturalità” in ogni caso frutto di milioni di anni di
evoluzione anche culturale: l'essere umano, quali siano la sua età, il sesso, lo stato sociale, le
sue condizioni psicofisiche vive la sua vita all'insegna innanzitutto di un bisogno narrativo di
carattere comunicativo.
Non si può fare a meno di raccontare ad altri quel che si fa, si sente, si immagina, si inventa:
per segnalare la propria esistenza e cercare attenzione, ascolto, prestigio, potere. Così come
tale necessità, oltre a questa caratteristica, può essere ritenuta senz'altro di tipo autoriflessivo.
Dal momento che, ad un certo punto dell'evoluzione biologica e sociale, prese forma
un'attitudine tipicamente umana a ragionare su quel che non riguardava più soltanto il mondo
esterno, bensì il proprio, assolutamente soggettivo, mondo interiore. Fu cruciale e
rivoluzionario tale evento, poi accreditato dall'esercizio della scrittura, in quanto soltanto in tal
modo si affermò la nozione di io, di individualità pensante.
Insomma, ricerche come questa, che è un piacere introdurre, ci aiutano assai bene, nella
pratica sociale, educativa, solidale di ogni giorno, a rendere più evidente ancora quel che già
potenzialmente ci appartiene come operatori e a facilitare che i racconti possano essere salvati
per diffondere sapere.
Le storie qui raccolte e “salvate” ci mostrano quanto sia importante stimolare, aiutare a far
nascere e sviluppare ancor più quel che ci appartiene per tradizione sociogenetica, ma che
non è sempre così “naturale” saper usare, come comunemente si crede.
Comunicatori si è per forza, buoni ed efficaci narratori, biografi, invece occorre diventarlo,
imparando quest'arte, consapevoli di tutta l'importanza del far conoscere quelle testimonianze
e quelle esperienze che, a volte, si vorrebbero, (ancor oggi) tacere e nascondere. Dobbiamo
renderle insomma “plausibili” affinché anche chi non vorrebbe ascoltarle ne resti catturato,
appassionato, commosso.
</html>
